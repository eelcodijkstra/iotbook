API's voor web-diensten
-----------------------

**Het programmeerbare web.**
Het web wordt niet alleen gebruikt voor webpagina’s,
maar steeds meer ook voor webtoepassingen en diensten.
Voorbeelden hiervan zijn Google Mail, Google Docs, Office-365, enz.
De browser begint hiermee de desktop te vervangen.
Deze aanpak heeft als voordeel dat je geef software hoeft te installeren:
je hebt altijd de meest recente versie.
Bovendien zijn je documenten vanaf elke computer toegankelijk
en kun je met anderen aan documenten werken.

Deze web-toepassingen en -diensten zijn niet alleen door mensen te gebruiken,
maar ook door andere programma’s.
De toepassingen bieden daarvoor een web-API.
Via zo’n interface kunnen programma’s de toepassing besturen.
Waar desktop-toepassingen vaak een eigen scripting-taal gebruiken,
zoals Visual Basic,
kun je toepassingen met een web-API met je eigen scriptingtaal automatiseren, bijvoorbeeld met Python.
Als je in een scriptingtaal HTTP-requests kunt opbouwen en versturen,
kun je daarmee ook toepassingen met web-API’s besturen.

Door deze web-API’s kun je toepassingen en diensten van anderen in je eigen toepassingen gebruiken.
Je kunt veel werk uitbesteden aan gespecialiseerde diensten, waardoor je je eigen toepassing eenvoudig kunt houden.
Voorbeelden van diensten die je in je eigen webpagina’s en webtoepassingen kunt gebruiken: weerbericht; Google Maps; Google Translate; speech-to-text/text-to-speech; database-diensten; enz.

Een veel-gebruikte vorm van web-API’s is het REST-API.
Een voordeel van web-API’s is dat je deze eenvoudig kunt uitproberen.
Je hebt daarvoor een programma nodig waarmee je willekeurige HTTP-queries kunt maken.
Voorbeelden van dergelijke programma’s zijn Postman (desktop-toepassing),
curl (command line toepassing), en vele online-gebaseerde varianten hiervan.
Ook NodeRed is hiervoor geschikt.
