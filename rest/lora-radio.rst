LoRa-radio
----------

De LoRa radio vormt de basis voor het LoRaWan netwerk.
LoRa is een voorbeeld van een long range radio:
afhankelijk van de gebruikte antenne’s en de plaatsing van de IoT-knopen en gateways,
heeft de LoRa radio een bereik van een paar honderd meter tot enkele kilometers -
soms zelfs enkele tientallen kilometers.
SigFox en NB-IoT zijn alternatieve technologieën voor long-range IoT-netwerken.

  Het record van een LoRa-verbinding is momenteel (2020) 832 kilometer.
  Maar bij het opzetten van een draadloze IoT-toepassing kun je niet uitgaan van de meest gunstige omstandigheden, die onder andere bepaald worden door het weer. Je moet zeker weten dat je altijd verbinding hebt, waardoor de bruikbare afstanden in de praktijk kleiner zijn dan waarmee soms geadverteerd wordt.

Beperkingen van de vrije radiobanden
^^^^^^^^^^^^^^^^^^^^^^^^^^^^^^^^^^^^

Lora maakt gebruik van radiobanden die je zonder vergunning kunt gebruiken;
in Europa bijvoorbeeld 868MHz.
Bij het gebruik van deze radiobanden moet je je wel aan bepaalde regels houden:
het maximale zendvermogen is beperkt, en een radio mag maar een klein deel van de tijd zenden,
meestal maximaal 1%.

  Stel je voor dat jij in de klas maar maximaal 1% van de tijd aan het woord mag zijn -
  en dan niet al te luid.
  Als iedereen zich daaraan houdt heb je kans dat je gehoord wordt.
  Maar als je veel woorden nodig hebt, heb je te weinig tijd.
