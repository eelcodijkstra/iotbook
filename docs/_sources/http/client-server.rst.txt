Client-server interactie
========================

.. figure:: IoT-client-server-0.png
  :width: 600px
  :align: center

  HTTP client-server interactie

Het web-protocol HTTP werkt op basis van een client-server interactie:

* de browser, als client, stuurt een verzoek (request) naar de webserver,
  bijvoorbeeld een aanvraag voor een HTML-document.
* de webserver stuurt een antwoord (response) terug naar de browser,
  met het gevraagde document.

Een dergelijke client-server interactie kom je op veel plaatsen in het internet tegen:

* de e-mail client op je computer stuurt uitgaande post naar een SMTP-mail server,
  en haalt inkomende post op van een POP3 of IMAP mail server.
* een DNS-server zet een domeinnaam ("mijnschool.nl") om in het bijbehorende IP-adres.
* een database-server biedt toegang tot een database,
  zodat verschillende toepassingen dezelfde database kunnen gebruiken.

De client-server interactie kun je vergelijken met een loket, bijvoorbeeld van een bank,
met een rij klanten die één voor één door de loketbeambte bediend worden.

De client-server interactie heeft de volgende kenmerken:

* de client neemt het initiatief voor de interactie;
  de server stuurt nooit ongevraagd een bericht naar de client;
* de client moet de server kennen en kunnen vinden; de server hoeft de clients niet te kennen;
* de server moet in principe altijd bereikbaar zijn (online, in het publieke internet);
  de client hoeft alleen met het internet verbonden te zijn tijdens de interactie met de server.
